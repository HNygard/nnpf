Norsk
Narkotikapolitiforening
Saksbehandler/tlf:
ØB

Vår dato
161012

Vår referanse

Deres dato
220612

Deres referanse
201201828-/KRS

Til
Helse- og omsorgsdepartementet
Pb. 8011 dep
0030 Oslo
HØRINGSSVAR – Forbud mot erverv, besittelse og bruk av visse dopingmidler
Viser til brev fra Helse- og omsorgsdepartementet av 220612 – høring vedrørende forslag om
forbud mot erverv, besittelse og bruk av visse dopingmidler.
Norsk Narkotikapolitiforening (NNPF) støtter forslaget om å kriminalisere erverv, besittelse og
bruk av dopingmidler. Vi mener at overtredelse av en slik lovbestemmelse bør sanksjoneres med
straff, men at det også i slike saker kan åpnes for bruk av alternative straffereaksjoner. Dette gjelder
da slik som ved første gangs overtredelse i mindre narkotikasaker. Det vil være helt avgjørende for
kontrolletatene at strafferammen for brudd på denne lovgivningen er over 6 måneder, slik at
muligheten for å bruke tvangsmidler er tilstede.
Til tross for at idretten har egne sanksjonsmuligheter overfor dopingbruk, ser vi at fenomenet
strekker seg langt utenfor den organiserte idrettens grenser. Det vil derfor være et viktig signal til
allmennheten, og spesielt til ungdom, at bruk og besittelse av doping kriminaliseres. NNPF mener
at et forbud i seg selv gjør at terskelen for å bruke dopingmidler for mange blir betydelig høyere.
Det vil også helt åpenbart gjøre forebygging av dopingbruk lettere.
NNPFs medlemmer ser ofte at brukere av dopingmidler også er brukere av narkotika. Bruken av
doping og narkotika er overlappende i en del miljøer og vi opplever at det ofte er de samme
aktørene som omsetter sentralstimulerende narkotiske midler som også omsetter doping. Den
psykiske avhengigheten som oppstår ved at effekten av dopingpreparatene er ferskvare, fører
erfaringsmessig også til en økonomisk avhengighet for brukeren til omsetningsaktørene. En ung
bruker vil således lett komme i en pressituasjon der han/hun må påta seg oppdrag for omsettere og
ved dette komme inn i en svært belastet kriminelt miljø.
Vi ser også at bruk av doping i visse miljøer blir brukt som et virkemiddel for å skape frykt. Dette
kan skje i form av å øke kroppsmassen, men også for å øke aggresjonsnivået og å skape frykt.
NNPF sine medlemmer har gjennom kontakt med dopingbrukeres familie og venner, samt egne
observasjoner av adferdsending hos dopingbrukere, et tydelig inntrykk av at dopingbrukere blir mer
aggressive og lettere tyr til vold som et middel for å løse konflikter. Adferdsendringen viser seg ofte
i form av ustabilitet, uberegnelighet og i noen tilfeller ekstrem voldsbruk.
Vennlig hilsen
Mette Rooth
Leder NNPF

